<HTML><BODY><P><SPAN lang=KZ 
style='FONT-SIZE: 12pt; FONT-FAMILY: "Times New Roman",serif; LINE-HEIGHT: 115%; mso-ansi-language: KZ; mso-fareast-font-family: "Times New Roman"; mso-fareast-language: EN-US; mso-bidi-language: AR-SA'><STRONG></STRONG></SPAN>&nbsp;</P><SPAN 
lang=KZ 
style='FONT-SIZE: 12pt; FONT-FAMILY: "Times New Roman",serif; LINE-HEIGHT: 115%; mso-ansi-language: KZ; mso-fareast-font-family: "Times New Roman"; mso-fareast-language: EN-US; mso-bidi-language: AR-SA'>
<P class=MsoNormal 
style="TEXT-ALIGN: justify; MARGIN: 0cm 0cm 0pt; LINE-HEIGHT: normal; TEXT-INDENT: 35.4pt"><SPAN 
lang=KZ 
style='FONT-SIZE: 12pt; FONT-FAMILY: "Times New Roman",serif; mso-ansi-language: KZ'></SPAN></SPAN><SPAN 
lang=KZ 
style='FONT-SIZE: 12pt; FONT-FAMILY: "Times New Roman",serif; LINE-HEIGHT: 115%; mso-ansi-language: KZ; mso-fareast-font-family: "Times New Roman"; mso-fareast-language: EN-US; mso-bidi-language: AR-SA'><STRONG></STRONG></SPAN>&nbsp;</P>
<STYLE>
    .text-container {
      position: relative;
    }

    .full-text {
      display: none;
    }

    .show-more-button {
      display: block;
      margin-top: 10px;
    }
  </STYLE>

<DIV class=text-container>
<P class=initial-text>Тарихтың мақсаты әр халықтың, оның ішінде әр адамның тек 
қана өткенін ғана білу емес, адамның рухани жан дүниесін қалыптастыру болып 
табылады. Тарих –бір орнында тұрмайды, ол үнемі даму үстінде болады. Барлық 
уақытта қоғам мен мемлекеттің дамуы азаматтардың рухани жан дүниесінің 
тазалығында болғандығын ұлы ойшыл ғалым әл-Фараби: «... адам жанының болмыста 
кемелдену дәрежесіне шарықтап шырқайтындығы сондай, ол ендігі жерде өз тіршілігі 
үшін материяны қажет етпейді, өйткені ол тәннен азат болмыстар жиынтығымен және 
материядан бөлініп шыққан субстанциялармен бірігеді де, осылайша мәңгі-бақи өмір 
сүреді. ... ата-балаларының көзқарастарына сәйкес олардың бойында қалыптасқан 
рухани жағдай олардың жандарын материядан азат етеді»,-деп (Әбу Насыр әл-Фараби, 
2007: 87, 107) бекерге айтпаса керек. Өткенінді білмей қазіргің мен болашағыңды 
бағалау мүмкін емес. Тек қана тарихи зерделеу арқылы ғана ұлттық рух, тарихи 
сана, ұлттық мәдениет, салт-дәстүр, тарихи білім, ұрпақтар сабақтастығы 
қалыптасады...</P><BUTTON onclick=toggleText() class=show-more-button>Мәтіннің 
жалғасы</BUTTON> 
<P class=full-text>Тарих өткеннен сабақ алып, әлемде болып жатқан барлық 
оқиғаларды жан-жақты әрі тереңінен дұрыс көре білу қасиетін дамыта отырып, 
болашаққа дұрыс қадам жасауға, дұрыс шешімдер қабылдауға үйретеді, жәрдемдеседі. 
Тарих-табиғат пен қоғамның уақыт пен кеңістіктегі өткен жолы, адам баласының 
пайда болуынан бастап бүгінгі күнге дейінгі кезеңде бастан кешкен оқиғаларының, 
мәдениеттердің, өркениеттердің, жекелеген адамдар мен ұжымдардың атқарған іс 
әрекетінің жиынтығы, халқымыздың өткені, бүгіні және болашағы. Тарих - халықтың 
зердесі, ол содан қуат алады, ал содан әлеуметтік шығармашылыққа, жарқын 
болашаққа бастайтын шабыт алады. Тарих- болып өткен және түзетуге жатпайтын 
өткен уақыт ретінде бүкіл қайшылықтармен, қаһармандық және қайғылы беттермен 
қоса, қандай болса да нақ сондай, бүкіл алуан тірлігімен, тұтас күйінде 
қабылданады. Барлық қоғамдық ғылымдар қоғамдық құбылыстар мен процестерді тану 
әдісі жөнінен тарихи болып табылады. Өйткені қоғамдық ғылымдар қоғам тарихының 
түрлі қырлары мен астарларын зерттеп, оны танып-білуге өз септігін тигізеді. 
Қоғамдық ғылымдардың ішінде тарих алдына қойған мақсатымен және зерттеу 
тәсілімен ерекшеленеді. Түрлі оқиғалар, құбылыстар және процестер туралы 
деректер жинау тарих білімінің бір қыры. Бір бірімен тығыз байланысты 
жинақталған және зерттеген деректерді түсіну, теориялық тұрғыдан 
қорытындылау-тарих ғылымының екінші қыры. Тарих ғылымы өзіндік ұзақ даму жолынан 
өтті. Тарих ғылымы да қоғамның өткен дәуіріне сай басқа ғылымдар сияқты жеке 
бөлімдерге жүйеленеді. Оның бірінші тобы жалпы тарих, алғашқы қауымдық қоғам, 
ежелгі дәуір, орта ғасырлар, жаңа заман және қазіргі заман кезеңдеріне бөлінеді; 
екінші аралас тобына жеке ғылымдардың (жаратылыстану, әдебиет, философия, 
техника, мәдениет, экономика, әскери өнер, т.б.) тарихы жатады. Жалпы тарих 
жекелеген елдердің, халықтардың және аймақтардың да тарихы болып бөлінеді (мыс: 
Азия және Африка елдерінің тарихы, Таяу Шығыс елдерінің тарихы, Орта Азия 
тарихы, Түрік халықтары тарихы, Араб елдерінің тарихы, Батыс және Оңтүстік 
славяндар тарихы). Әрбір елдің, халықтың тарихы өздері үшін Отан тарихы болып 
саналады. Тарих адамзаттың жаратылысынан ғана басталмай, әлемнің жаратылысынан 
бергі уақыт пен кеңістікте белгілі болған оқиғаларды қамтиды. Яғни, тарихи 
үдерістерді- тарих, ал тарихпен айналысатын ғылымды «тарих ғылымы» немесе грек 
тілінде «историология» деп атаймыз. Тарих ғылымы туралы тарих «тарихнама» 
(историография) деп аталады. Тарих ғылымы археология, этнология, деректану, 
тарихнама, тарихи демография, т.б. көптеген салаларға бөлінеді. Мұндай салаларға 
бөліну тарих ғылымының дамуымен тығыз байланысты. Бірақ тарихты зерттеумен 
«тарих ғылымы» ғана айналыспайды, тарихтың жалпы табиғатын, тарихи құбылыстардың 
мәнін, тарихи үдерістердің негізгі заңдылықтары мен қозғаушы күштерінің мәнін 
ашумен айналысатын жалпы теория «тарих философиясы» немесе «историософия» деп 
аталады. Тарих философиясы - тарихи үрдістерді бағалау мен талдау философиясын, 
яғни көп жағдайда тарихи зерттеулер мен тарихты түсіндіру нәтижелерін, олардың 
жалпылама принциптерін, категорияларын және ұғымдарын зерттейді (Орысша-қазақша 
түсіндірме сөздік, 2006). Тарих философиясының міндеті – адамзаттың қайдан, 
қалай және қайда дамып бара жатқаны жайлы сұраққа жауап береді. Тарих 
философиясы бірнеше маңызды мәселелерді қарастырады: тарихтың мәні мен 
бағытталуы; қоғамды типологияландырудың әдістемелік тәсілдері; тарихты 
кезеңдерге бөлудің критерийлері; тарихи процесс ілгерілеуінің критерийлері. 
Тарих философиясы - тарихты жалпылық деңгейінде алады да зерттейді, сондықтан ол 
қандай жағдайда болмасын ғылым бөлімі ретіндегі тарихқа редукцияланбайды. Тарих 
философиясының пәні - тарихи процестің мағынасы мен жалпылама мазмұны, оның 
жалпылама заңдылықтары, ал сонымен бірге тарихи зерттеудің методологиясы.Тарих 
философиясы тақырыбын тарқатар болсақ, «Философия тарихы» термині ең алдымен тек 
ХҮІІІ ғасырда Ф.М.Вольтердің 1975 жылы жарияланған «Тарих философиясы» еңбегінде 
енгізілгенімен, философиялық-тарихи идеялар тіпті көне заманнан туындай 
бастады.Адамзат тарихына қатысты философиялық көзқарастардың дамуы көптеген 
ғасырлар бойына - Конфуций мен Лао-Цзы, Платон мен Аристотель кезеңдерінен 
бастап өріс алды. Деректерді білу ретіндегі сипаттау тарихы мен тарихи процестің 
теориялық қайта құрылуы арасындағы айырмашылықтардың дәлелдемесін Ж.Ж.Руссо 
берді. Бірақ оған дейін Д.Вико «жаңа ғылыммен» зерделенетін «мәңгілік мінсіз 
тарихты» түрлі халықтардың эмпирикалық тарихынан бөліп ажыратты. Философиялық 
жүйенің дербес саласы ретінде оның қалыптасуы, қашан философия көпті немесе азды 
дін мен теологиядан эмансипацияланған жаңа дәуірде басталды. Ол И.Канттың, 
Ф.М.Вольтердің, М.Ж.де Кондорсенің, Дж.Виконың, И.Г.Гердердің және әсіресе 
В.Г.Гегель мен К.Маркстің шығармашылығымен байланысты (Әлемдік философиялық 
мұра, 2007: 6-7). Тарихи білім мәселесінің зерттелуі, яғни, шетелдік ғалымдар 
тарапынан зерделене бастауы, сол кезеңдегі тарихилық, тарихшылдық тарихи таным, 
болмыс, тарихтың мәні және тарихи сана идеяларының тоқырауға түсуіне байланысты 
туындады. Тарихты басқарушы күш әртүрлі түсіндіріледі. Философиялық ілімнің 
арнайы бөлімі ретіндегі тарих философиясының бастапқы нүктесі ретінде Георг 
Вильгелм Гегельдің «Тарих философиясы бойынша дәрістері» саналады.Философия мен 
тарихты біріктірген Г.В.Гегель «Тарих философиясы бойынша дәрістері» еңбегінде 
идеалистік философияда тарихты басқаратын күш абсолютті рух деп қарастырып, 
тарихи процеске байланысты ерікшілдік және қажеттілік ұғымдарының қатынасын 
терең талдап көрсетеді(Гегель, 1993). Г.В.Гегель абсолютті идеяны біртұтас 
жаһандық ақыл және ол барлық заттардың мәні мен ішкі мазмұнын құрайды деп 
түсіндіреді. Абсолюттік идея (жаһандық рух, жаһандық ақыл), оның ойынша, жасырын 
түрінде барлық табиғи, қоғамдық, рухани құбылыстардың жиынтығынан тұрады. Осы 
тұжырымдамаға сәйкес адамзаттың рухани мәдениетінің дамуы «жаһандық ақылдың» 
шығармашылық күштерінің біртіндеп танылуы деп түсіндіріледі. Басқаша айтқанда, 
тарихи процестің мәнін ол процесс өзінің барлық даму сатыларынан өтіп, дамудың 
жоғары шегіне жеткен кезде ғана ұғуға болады. Тарихи процесс өзінің дамуының ең 
жоғары шегіне жеткенде ғана мәнділігін танытады. Оның даму логикасы идеясына, 
өзін-өзі іске асыру үшін орындалатын тарихи процеске байланысты. Демек, 
логиканың заңдары табиғат пен тарихи процеске тән болып келеді. Сол себепті 
Г.В.Гегель әлемдегі процестердің барлығы ақылға сыйымды, логикасы бар және 
төменнен жоғары қарай дамиды деді: «Дүние ақылға сыйымды, ақылға қонымды 
нәрсенің барлығы ерте ме, кеш пе шындыққа айналады». «Логика ғылымында» 
Г.В.Гегель абсолюттік идеяны «ойдың анықтауышы» және әлемді өзінің түсінігімен 
құратын күш деп түсіндіреді. «Табиғат философиясы» еңбегінде осы тұжырымдаманы 
дамыта келіп, табиғат болмысындағы «заттарды бір-бірінен ажырату» қалай жүзеге 
асатынын көрсетеді. Г.В.Гегель философия тарихын «абсолюттік рухтың» өзін-өзі 
тану тарихы деп атайды (Петрова, Хасанов, Джамбаева, 2011: 141-143). Ал, 
рационалистер тарихты басқаратын күш ақыл-ой деп санады. Натуралистік 
бағыттардың өкілдері тарихты басқаратын күш табиғи заңдылық деп түсіндіреді. 
Қалай дегенде де бұл күштер тарихтан сыртта деп қарастырылады. Олар тарихты 
басқаратын күштер тарихтың өзінің ішінде құрылады деп есептемеді. Оны ашқан 
Ф.М.Вольтер болатын. Ф.М.Вольтер мәдениет философиясын саясат философиясына 
қарсы қойды. Ағарту дәуірінде тарихтың мәні мен мақсатына тән көзқарас дамытуға 
үлес қосқандар арасында ұлы неміс философтары И.Г.Гердер мен И.Кантты атауға 
болады. Неміс ойшылы К.Маркс материализм идеясын қалыптастырып, тарихты 
материалистік тұрғыдан түсіндіреді. Тарихи материализм бойынша әлем, табиғат 
мәңгілік, ол жаралмайды да, уақыт пен кеңістікте шексіз-шетсіз өмір сүреді. 
Материализм адам санасын, ойын сыртқы дүниенің бейнесі деп қарастырып, дүниені 
танып білуге болатынын дәлелдейді. Материализмде материя, табиғат, болмыс 
алғашқы, ал сана, рух, ой -материяның қасиеті болғандықтан туынды деп санайтын, 
идеализмге түбірінен қарама-қарсы ғылыми-философиялық бағыт болып табылады деген 
көзқарасын айтады. К.Маркс пікірінше, адамдар тарихты өздері жасайды, олар 
өздерінің бүкіл әлемдік тарихының негізін қалаушы және орындаушысы. «Адамзаттың 
дамуы мен тарихын ұғынудың кілті өндірістік қызмет, еңбек дегенді кесіп айтқан. 
Саяси, философиялық немесе діни идеялар мен ұғымдар екінші кезекте келетін 
нәрсе. Тарих кездейсоқтық нәтижесі. Ұлы адамдар қарекетінің немесе жаратылыстан 
тыс күштер ықпалының жемісі емес, табысы»(Маркс, 1988),- деп жазған. К.Маркстің 
айтуы бойынша адамдар ғылыммен, саясатпен, дінмен, философиямен айналыспас 
бұрын, ішіп-жеуі, киінуі, баспанасы болуы керек, ал мұның бәрі еңбектің нәтижесі 
деген қорытынды жасаған. К.Маркс пен Ф. Энгельсің тарихты материалистік тұрғыдан 
түсіну теориясы - адамзат тарихында материалдық құндылықтардың шешуші рөл 
атқаратын басты фактор екендігін дəлелдеді. Олар - «Сананы тұрмыс билейді» — 
деген қағиданы ұсынды. К.Маркс бұл қағиданы былайша түсіндірді: «Адамдар өз 
өмірінде, қоғамдық қатынас барысында, өзінің еркінен тыс, бірақ қажетті 
қатынастарға, өндірістік қатынастарға түседі жəне ол қатынас өндіргіш күштердің 
белгілі бір даму сатысына сай келеді. Бұл өндірістік қатынастардың жиынтығы 
қоғамның экономикалық құрылымын құрайды. Ол қоғамдық құрылыстың базисі, негізі. 
Материалдық өндіріс өзіне лайықты əлеуметтік, саяси, рухани процестерді 
қалыптастырады. Тұрмысты сана билемейді, керісінше, тұрмыс сананы билейді» 
(Маркс, 1988). Ұлы ғалым Г.Риккерт тарих философиясына: «Егер жекелеген тарихи 
ғылымдар тарихи өмірдің ерекше салаларымен айналысса, ал тарих философиясының 
міндеті олардың қол жеткізген нәтижелерін жинау, оларды тұтастай, құрылымды бір 
кескінге біріктіру, бүкіл тарихи өмірдің жалпы шолуын беру болып табылады» деп 
анықтама берген (Риккерт, 2007:12). Тарих философиясы ойшылдың тілімін айтқанда: 
«Тарих философиясы – бүгінгінің туындысы, көптеген басқалар сияқты ХҮІІІ 
ғасырдың нәрестесі» (Трельч, 2007:87). Ұлы ошылдар Ф.Ницшенің (Ницше,1990), 
В.Виндельбандтың (Виндельбанд, 1995), Г.Риккерттің (Риккерт, 2007: 12-55), 
В.Дильтейдің (Дильтей, 2000), Г.Зиммельдің (Зиммель, 2007: 57), М.Вебердің, 
К.Поппердің (Поппер,2005) жұмыстары тарихи білім мәселелерін қарастырған. Тарихи 
білімнің мәселелерін К. Ясперс (Ясперс, 1991) талдаса, П.Сорокин, О.Шпенглер 
(Шпенглер, 1993) мен А.Дж.Тойнби (Тойнби, 2001) ХIХ ғасырдың аяғы XX ғасырдың 
басы кезеңінде орын алған позитивистік эволюционизмнің кризисі тарихи айналым 
теорияларының жаңа варианттарының пайда болуына және кең таралуына мүмкіндіктер 
туғызып, тарихи болмысты мәдениет ұғымына енгізді. Тарих философиясы бағытын 
Б.Крочен, Р.Дж.Коллингвуд мәдени дәстүрлер аясындағы сабақтастықтың 
диалектикалық байланыстарына назар аударады. Тарихтың мәнінің метафизикалық 
проблемасы христиандық тарих философиясының басты мәселесі болып табылды 
(Бердяев, Маритен, Демиф, Бультман, Нибур). Ғалым Р.Арон өзінің “Тарих 
философиясы” деген еңбегінде индустриалдық қоғамның негізгі қасиеттерін атап 
көрсетеді. Р.Арон постиндустриалды қоғам туралы концепциясын кеңінен таратты. 
Тарихи прогресс өндіргіш күштерді жетілдіру нәтижесінде алға өрлейді. Саясат 
адам психикасындағы мифологиялық сенімдерге сүйенеді және өз тарапынан саяси 
мифтерді қалыптастырады (Есіркепова, 2008),- деп жазды. Тарихтың әдіснамалық 
құрылымын, күнделікті тарихи оқиғалар мен әдет-ғұрып, сал-дәстүрін және т.б. 
зерттеген «Анналдар» француздық мектебінің өкілдері М. Блок, Ле Февр, Ф.Бродель, 
Ж. Дюби, Ж.ле Гофф және басқалары тарих және қоғамға жаңа көзқарастар ұсынып, 
жаңа тарихи бағыттарды зерделеуге үлкен ықпал етті. Тарихтың бар екендігі 
ешқандай күмән туғызбайды. Бірақ әр кезеңде ғалымдар өздерінің ғылыми 
еңбектерінде әртүрлі тұжырымдар жасаған. Өзім философ болмасам да ғылыми-зертеу 
жұмысымның тақырыбын жан-жақты ашу үшін, ойшыл-ғалымдардың ғылыми еңбектеріне 
тоқталып, саралап, тарих және тарихи білім ұғымдарына тарихи-философиялық талдау 
жасауға тырыстым . Тарихи білімнің қалыптасуы және дамуында ең маңызды 
субьектіні – жеке тұлға деп қарастырсақ, тарихты танудағы ақиқат, тарихтағы 
обьективтілік пен субьективтілік (дәйектілік пен дәйексіздік), тарихшы кәсібі 
және тарихтағы шынайылық, философиялық субьективтілік, интерсубьективтілік 
саласы туралы мәселелерді терең зерттеумен айналысқан француз философы, 
феноменологиялық герменевтиканың өкілі Поль Рикер болды. Ол өзінің еңбегінде 
жеке тұлға философиядағы негізгі ұғым болып табылады, онда терең мағыналы 
мәдениеттің қайнар бастаулары бар деп түйіндейді. Рикер жеке тұлғаның кез-келген 
құбылысы және әрекетінде терең тарих бар деп санайды. Сонымен қатар кез келген 
мәдениет дамуында тұлға субьект болып табылады. Поль Рикер былай дейді: «Біз 
тарихтан оның өзіне тән белгілі бір шынайылықты күтеміз: біз басқа ештеңеден 
емес, дәл осыдан шығуымыз керек. Сонда біз не күтеміз? Обьективтілік бұл жерде 
қатаң эпистемологиялық мағынада алынуы керек: өңделіп жасалған, тәртіпке 
келтірілген және ойлаумен әдістемелік түрде пайымдалған нәрсе. Ақыры оны 
түсінікті ететін нәрсе обьективті болып саналады. Бұл физикалық және биологиялық 
ғылымдар үшін де шынайы, бұл тарих ғылымы үшін де шынайы» (Рикер, 2007: 
487-488). Яғни, Поль Рикер жеке тұлға тарихқа жүгіне отырып, өз әрекеттері 
арқылы мәдениет пен тарихтың негізгі субъектісі бола алады және тарихшыдан 
белгілі бір субьектілікті күтетіндігін, жалпы субьективтілік емес, шынайылыққа, 
дәйектілікке, яғни обьективтілікке дәл сәйкес келе алатындай, жақсы және жаман 
субьективтілікті ажырата алатын тарихшы болуы керек деп түсіндіреді. Тарих 
философиясының мәселелерін қарастырған Генрих Риккерт: «... егер кімде кім тарих 
философиясының қазіргі жағдайы мен оның бағыттары туралы, оның басты мәселелері 
мен оларды шешудің әртүрлі жолдары туралы түсінік қалыптастырғысы келсе, онда 
негізгі ұғымдарды игеру үшін істің барысын неміс идеализмінен және тіпті одан 
ары – ағартушылық дәуірінен іздегені жөн болар»,- деген (Риккерт, 2007:10) 
ойларына мән берсек, тек тарихи сабақтастық арқылы ғана тарихты шынайы меңгере 
алатындығымыз туралы тұжырым жасауға болады. Ұлы ойшыл Георг Зиммель 
жалпыфилософиялық және мәдениеттанулық тұжырымдамасында тарихи уақыт мәселесіне 
талдау жасай отырып: «Теориялық құрылым ретіндегі тарихтың пәні қазіргі мен 
болашақтан алыста жатқандықтан уақыт оның маңызды ұғымдарының біріне жатады. Осы 
құрылымның басқа да құрамдас бөліктеріне қатысты болғандықтан уақыт ерекше 
мағынаға ие болады. Ол тарихта әрекет етеді, сондықтан, меніңше, оны мейлінше 
айқындап алған жөн» (Зиммель, 2007:56-58),-дей отырып, «тарихилық», «мазмұн», 
«уақыт» ұғымдарына түсінік береді. Сол арқылы тарихи фактілерді толық білуге 
болатындығын дәлелдейді. Біздің заманымыздағы тарих ғылымының дағдарысы туралы, 
тарихи фактілер мен қайнар көздерді сыни жариялау мен зерттеу туралы Эрнест 
Трельчтің де арнаулы еңбегі бар (Трельч, 2007: 79). Ол «тарихқа ақиқат пен 
ғылыми қатаңдық, қаншама мүмкін болғанындай, табиғи ғылымдардың дәлдігін 
бергенде, әзірше қиялдың қозуы мен сезімдік әсерлерді азды-көпті суггестивтік 
романдардың немесе белгілі бір тезистер мен мүдделерді диктаторлық дәлелдермен 
талпынуға шақырғанша, дағдарыстар да, өзгерістер де болмайды» (Трельч, 2007: 
79),- деген көзқарас ұстанады. Өзінің «мәңгі қайта айналу», «билікке деген ерік» 
идеяларымен батыстық философия тарихында иррационализм мен имморализмнің негізін 
қалады деп есептелетін немістің ұлы ойшылы Фридрих Ницшенің «Тарихтың тіршілікке 
пайдасы мен залалы» еңбегінде, адамзаттың өмірінде ең басты мақсат білім емес, 
ол - өмірі, сондықтан тіршілікті мақсат ете отырып, өмір сүріп отырған қоғамды 
сақтау және дамыту керек деп есептейді. Яғни тарихты түсінудің басқа бір 
әдіснамасы, ол - тарих адамға пайдасы барма? Әлде зиянды ма? Ницшенің ойынша, 
адамзаттың өмірі тарих себебінен қиындыққа ұрынды, сондықтан, тіршілікте жаңа 
мәдениет қалыптастыру керек, ол үшін тарихи нәрселердің бұрмалануы мен 
адастыруынан құтқару керек. Ф.Ницше классикалық гуманизм өміріне аяусыз сын 
айтты, "адам тарихи мақсат үшін жаратылған" делінетін тарихшылыққа (historicism) 
тойтарыс берді, "тарих дамуы объективті заңға бағынады, оны объективті түсіну 
керек" делінетін көзғарастардың қателігін талдап көрсетіп берді және адамның 
дүниедегі болмысы субъективті қажеттіліктің жетегінде болатынын, тарих адамзат 
субъективтігінің нәтижесі екенін анық айтты. Ф.Ницшенің бұл мақаладағы негізгі 
ойы тарихшылдықтың жалған идеяларын түзетіп, Гумбольдттың гуманизмінен, тіпті 
ренессанстық гуманизмнен де асып өтіп жаңа деңгейге жетуді мақсат тұтқаны 
байқалады. Тағы бір айта кетерлігі, бұл мақалада Ницше адамның мәні адамның өз 
ішінде емес, оның талпынған биігінде деген мағынада деген ой тастады және басқа 
да шығармаларында жады мәселесін жаңа қырынан көтерді (Ницше, 1990). Ницшенің 
көзқарастарын көп адам «ақсүйектік анархизм» деп атады. Ол екі түрлі құндылықтар 
жүйесін ұстанған: бір жағынан - соғыс, қатыгездік, адамның өзін дәріптеуі; 
екінші жағынан - философия, поэзия және музыка. Ол өз заманындағы қоғамның 
саясатына, адамгершілік және әлеуметтік тіректеріне батыл қарсы шыққан философия 
профессоры болды. Ницше ұстанымдары этикалық сипатта. Ол адамда белгілі бір 
тұлғалық қасиеттердің болғаны дұрыс, бірақ оларға аз ғана адам ие бола алады деп 
санады. Ницшенің пікірінше, көпшіліктің негізгі міндеті - азшылықтың үстемдік 
құруына қажетті жағдай жасау. Адамдар, оның көзқарасына сәйкес бақытқа немесе 
жайлы өмірге ұмтылуды көздемеуі тиіс. Нағыз ізгілік, парасат та пайда да 
әкелмейді: оны ұстанушылар басқалардан оқшауланып, алшақтайды, тәртіпке қарсы 
келеді және бағыныштыларға зиянын тигізеді. Жоғары деңгейлі тіршілік иелері 
бағыныштыларға қарсы соғыс жүргізуі тиіс. Ал демократиялық үрдістер 
дарынсыздықты қолдау.Дегенмен Ницшенің көзқарасы жоғарыдағыларға құмарлық пен 
аңсардың жетегінде өмір сүруге болады деген тұжырым емес. Ол спарталық тәртіпке 
сенді және адам өзгенің жанын қалай ауыртса, өзі де ауруға солай төтеп беруі 
қажет деп пайымдады. Ницшенің пікірінше, жігердің қуаты - асыл қасиет. 
Қайғы-қасіретке бой алдыру - әлсіздік. Ол мемлекетке емес, қаһарманға 
сенді.Ницше болашақтың адамы - бекзат адам, қатыгез және рақымсыз болады, өз 
бауырларын құрбан етуден қорықпайды деп тұжырымдады. Оның бүкіл өмірі қатаң 
ережелерге бағынады, зорлық-зомбылық жасап, қулық, сұмдықты өмір мәні етеді деді 
(Джонстон , 2018:150-151). Фридрих Ницшенің тағы бір өте маңызды туындыларының 
бірі- «Жақсы мен жаман сыртында» (Beyond Good and Evil) кітабында 
тарихи-философияның: философиялық жаңылыс, еркін рух, діннің мәні, нақыл және 
қысқа әуен, моральдың табиғи тарихы, біз оқымыстылар, біздің ізгілігіміз, халық 
және отан, ақсүйек деген кімдер? деген мәселелерін қарастыра отырып, «жақсы», 
«жаман» деген сөздерге философиялық талдаулар жасап, «моралсыздық» пен 
«бейморалдықты» ажыратты. Әрине, осы кітабында Ф.Ницше Англия, Германия, Франция 
елдерінің одақтасуын қолдады. Ол ежелгі Гректер секілді құдіретті, жасампаз, 
ашық, еркін қоғамдық кеңістік құруды армандады. ІІ дүниежүзілік соғыстан кейін 
құрылған Еуроодақ белгілі мағынада Ф.Ницшенің де арманы болатын: "Барған сайын 
саясиланған ғасырға еніп барамыз. Келесі ғасырда бүкіл жер шарына үстемдік 
таласы соғысқа ұласады"-деп тарихтың басты оқиғаларын көрегендікпен болжай алды. 
Бұл Ницшенің сол замандағы және болашақтағы тарихи үрдістерді болжай алуында 
еді(Ницше, 1990). Ал, ХХ ғасырдың әлеуметтанушысы П.А.Сорокин «Әлеуметтік және 
мәдени икемділік» кітабында: стратификацияланбаған қоғам – аңыз әлеуметтік 
теңсіздік мәңгілік және тұрақты құбылыс болып табылады. Тарих барысында тек оның 
нысандары ғана өзгеріп тұрады. Әлеуметтік стратификацияның себептері – 
адамдардың табиғи, биомінез-құлықтары мәңгі өшпес қайшылықтары, басқарушылар – 
ұйымдастырушылар мен басқарылатындарды, тағы басқаларды қажет ететін бірлескен 
қызмет деген ойын жазды. Немістің экзистенциалист-философы Карл Яспер сөзінің 
«Тарихтың мәні мен қызметі» кітабында тарих туралы мынадай ойлар жазады:«Біздің 
заманымыздағы бүкіл адамзат өміріндегі өзгеріс өзінің кеңдігі мен тереңдігі 
жағынан шешуші маңызға ие болады. Тек адамзат тарихы ғана қазіргі уақытта не 
болып жатқанын түсіну үшін тұтастай ауқым жасай алады. Келешекке бағытталған ой 
жүгірту адамзат болмысы құпиясына бізді теңірек бойлата түседі. Жалпы бізде 
тарихтың бар болуы, бүгін біз қандай болып көрінсек, тарих бізді солай жасады 
деген мәселе, бұл тарихтың бүгінге дейінгі ұзақтығының салыстырмалы түрде өте 
үлкен болмауы- осының бәрі бізді бірнеше сұрақ қоюға мәжбүр етеді. Бұл қайдан 
бастау алады? Бұл қайда апарады? Бұл нені білдіреді» (Ясперс, 1991:15). Карл 
Ясперс тұжырымын жалғастырсақ, тарих туралы мынадай түсінік берген: 
«Тарих-әрқашан адамға мәлім өткен шақ, сол өткен шақты игеру алаңы, өзінің 
шыққан тегін түйсіну. Тарихқа дейінгі кезең-ол, шын мәнінде, негізделген,бірақ 
танымдалмаған өткен шақ. Тарихқа дейінгі адамның дамуы – ол адам болмысының 
негізгі құрылымдық қасиеттерінің қалыптасуы, тарихи дәуірдегі адамның дамуы – ол 
ерте тауып алынған рухани және техникалық сипатын өрістету. Сонымен тарихқа 
дейінгі кезең мен тарих өзінің жүйелілігінде екі негізін құрайды (Әлемдік 
мәдениеттану ой-санасы, 2006:436). Тарих дегеніміз біздің өмір сүріп отырған 
кезеңімізге дейін жеткен барлық оқиғаларды, ғылыми тілмен айтқанда тарихи 
фактілерді саралап, талдап, сұрыптап зерттеу. Тарих тек халықпен ғана мәңгі өмір 
сүреді. Адам тарихпен ғана жетіледі. Тарихтың құрылысы өзгеруі мүмкін, бірақ 
тарих аяқталмайды. Біз тарихилыққа қатысу үшін құбылыстардың мәнін ашумен 
айналысатын адамдар ғанамыз. Сондықтан біз көбірек ұғынған сайын, таң қала 
түсеміз де, ізденуді қайта жалғастыра береміз. К. Ясперстің «Тарихтың мәні мен 
мақсаты» еңбегінен осындай ойды оқуға болады (Ясперс, 1991). Карл Ясперстің 
айтуынша, адам ертеден бастап-ақ өзіне аңыз түрінде, жаратушының іс-әрекеті 
түрінде, інжіл кітап бойынша бейнесін жасаған. Сол бейнесі арқылы тарихты түсіне 
алған. «Мәдениеттің мақсаты мен міндетін түсіну үшін эмпирикалық және 
интеллектуалдық әдістер жарамайды... Мәдениетті жасаушы адам болды, себебі оның 
ата-бабалары саналы істер мен рухани ізденістерге қабілетті. Мәдениетті адам 
арқылы іске асырылу себептері, алдын-ала алғашқы адамға барлық өз 
мүмкіндіктеріне ашық болуына берілгендігінде болып табылады, ол- адамның 
бұрын-соңды болмаған тағдырының куәсі. Мәдениеттің пайда болуын Ясперс адамдарда 
басқа ұрпаққа рухани игілікті беру қабілетінің пайда болуымен; техника арқылы 
болмысты рационализациялаумен; адамдарға қарсы тұратын табиғат күштерін бейнелеп 
беріп, жын-перілер алдындағы үрейден арылатын ата-баба әрекетіндегі бағдармен 
байланыстырады (Әлемдік мәдениеттану ой-санасы, 2006:494-493). «Тарихқа үңілетін 
әрбір адам тарихты қандайда бір тұтастыққа айналдыратын әмбебап көзқарасқа 
еріксіз келеді. Бұл көзқарастар сыни емес, сонымен бірге терең қарастырмаған 
және сондықтан анықталмаған болуы мүмкін. Тарихи ойлауда олар әдетте өзінен-өзі 
түсінікті болатын алғышарттар болып табылады. Адамдар қайда өмір сүрсе, тарих 
сонда. Әлемдік тарих уақыты мен кеңістігі жағынан бүкіл жер шарын қамтиды». 
К.Ясперстің біздің дәуіріміздегі тарихи дамудың концепцияларын Шпенглер мен 
Тойнби береді. Тарихи құрылымдардың 8-ін Шпенглер, 21-н Тойнби атап 
көрсеткен.Шпенглер мәдениеттің өмір сүру мерзімін мыңжылдықтармен анықтайды, ал 
Тойнби оны анықтау мүмкін емес деп есептейді. «Тарихтың мәні мен мақсаты» 
еңбегінде К.Ясперс осындай тұжырымдар жасайды (Әлемдік мәдениеттану ой-санасы, 
2006:402-403). Сонымен қатар, К.Ясперс тарих және тарихқа дейінгі кезеңді 
жан-жақты талдап қана қоймай, әлем тарихының схемасын ұсынған. Адамзаттың ортақ 
қайнар көздері көрсете отырып, жазбаша мәліметтердің құндылығына баса назар 
аударған. Сонымен қатар, адамзаттың тұтас тарихи өмірінің дамуы туралы неміс 
философы, тарих философиясы мен мәдениет философиясының негізін қалаушылардың 
бірі Шпенглер Освальд "Еуропаның күйреуі" атты кітабында циклдік тұжырымға: 
тарихтың үздіксіздігі ретінде қоғамдық прогресті жоққа шығару;мәдениет пен 
өркениеттің қарсы тұруы;өркениеттік прогресті қалыпқа сай түсінуден бас тарту 
және Батыстың кері кетіп, азғындағанын мойындауы идеяларын ұсынды. Оның идеялары 
қазіргі жаһандану процестерін зерттеуде ерекше өзекті болып отыр (Саяси 
түсіндіруме сөздік, 2007:). Шпенглер бойынша, мәдениеттердің өмірлік циклі - бұл 
кез келген тірі организмнің өмірлік циклі. Адамзаттың тұтас тарихи өмірінің 
дамуына әсер ететін 8 мәдениетті атап көрсеткен: орыс-сібірлік, қытайлық, 
вавилондық, үнділік, антикалық (грек-римдік), араб-мұсылмандық, батысеуропалық, 
майялық. Шпенглер мәдениеттің мәнісі ретінде ұжымдық өлшем рөлін атайды. Және әр 
мәдениеттің өмір сүруін мыңжылдықпен көрсетеді. Жоғалып бара жатқан мәдениет 
өркениетке айналады дейді.О.Шпенглердің: «... ұлы мәдениеттердің әрбірі, кім бұл 
мәдениетке жататын болса, тек соған әбден түсінікті, дүниенi сезінудің құпия 
тіліне ие. Үнді мәдениетін түсіну үшін, үндістік жанға ие болу керек, оның 
негізінде кеңістік пен уақытты ерекше сезіну – ал атап айтқанда – шексіздікке 
ұмтылыс жатыр» (Шпенглер, 1993:),- деп айтуы осының айғағы. Ол тарихты 
өркениетпен тығыз байланыстырады. Тарихтың қозғаушы күші халықтар мен 
мемлекеттер емес, олардың ортақ рухани мәдениеттерінің жемісі-өркениет деген 
пайымдау жасайды. «Мәдениет» пен «өркениет» түсініктері арасындағы 
айырмашылықтарды «Еуропаның күйреуі» еңбегінде жан-жақты зерделеп, тарих ұғымына 
талдау жасайды. «Тіпті ең ақылды деген адамдарда бекіп қалған Ежелгі дүние - 
Орта ғасыр - Жаңа дәуір деген бейнелерді ауыстыруды айқындауға тиіс Адам 
әлемінің осы көрінісінен сондай-ақ «Тарих деген не?» деген сұраққа жаңа, менің 
ойымша, біздің өркениет үшін түпкілікті жауапты күтуге болады. Ранкенің «Дүние 
жүзінің тарихы» деген еңбегінде жазылған алғы сөзде былай делінген: «Тарих тек 
қана ескерткіштер түсінікті болып шыққанда және сенім тудыратын лайықты жазбаша 
куәліктер қолда бар болғанда ғана басталады». Деректер жинап және оларды ретке 
келтірушінің жауабы міне осындай. Мұнда шын мәнінде болған нәрсенің тиісті 
тарихи зерттеудің тұрғысы шегінде болғандармен ауыстырылатынына еш күмән жоқ. 
Мардонийдің Платеяда жеңіліс табуы егер 2000 жыл өткен соң ғалым бұл оқиға 
туралы ештеңе білмесе, тарих болудан қала ма? Немесе өмір ол жөнінде кітапта 
жазылса ған факт бола ма? Ранкеден кейінгі атақты тарихшы Эд.Мейер былай деп 
жазады: «Болып жатқан немесе болып кеткен нәрсе ғана тарихи болады... . Тарихи 
қарастырудың көмегімен бір мезгілде болған шексіз көп оқиғаның ішінен бөліп 
алынған жеке оқиға ғана тарихи оқиғаға айналады». Гегель рухында және талғамымен 
айтылған. Біріншіден, бұл жерде маңыздысы біздің фактілер жөнінде білуіміз емес, 
фактінің өзі. Тарихтың жаңа көрінісі бізді ірі фактілер тізбегінің ішінде 
бірінші деңгейдегі фактілер, яғни сөздің гелертерлік мағынасында біз олар 
жөнінде еш уақытта біліп болмайтын фактілер бар деп есептеуге итереді. Бізге 
белгісіз нәрселерді кең көлемде есепке алып үйрену керек. Екіншіден, ақиқаттар 
рух үшін өмір сүреді, ал фактілер өмірге қатысты болады,- деген көзқарасын 
қалдырған (Шпенглер, 1998). Ағылшын тарихшысы, тарих философиясының өкілі, 
мәдениеттанушы және әлеуметтанушы Арнольд Джозеф Тойнби «Тарихты игеру» 
еңбегінде дүниежүзілік тарихты туылудан өлімге дейін бірдей фазалардан өтетін 
шартты ерекшеленетін өркениеттердің жүйесі деп қарастырды. Оның айтуынша, 
өркениет - ол екі критерий бойынша қаралатын тұйық қоғам (Тойнби, 
2001:82-85).Тойнби бойынша, тарих- ғаламды танудың бірнеше жолдарының ішіндегі 
ең негізгісі, яғни, адамзаттың өмір сүруі ғаламның өзін-өзі тануы деп санаған. 
Француз тарихшысы Л.Фебр әзілмен А.Дж.Тойнбидің көзқарасын «ғарыштық оптимизм» 
деп атаған. А.Дж.Тойнби, «көзқарастардың» бірлігі тарихшының ұстанған бағытына 
байланысты. Тарихтың шегін жаһандық өркениетке дейін созып, жергілікті 
өркениеттер жағынан қарастыру қажет деп жазған. Тойнби бойынша, тарих-жол, 
тарих- өмір. Тарихты ол бірнеше өркениеттерге бөледі. Тарих тек қана уақыт бар 
жерде өмір сүреді. Уақыт аймағында адамзат қоғамының алмасуы болады, сол арқылы 
тарихтың мазмұны көрініс табады. Жергілікті өркениет өзіндік тарихы бар арал 
емес, уақыт кезеңдері, ашық тарих.Тарих әрқашан кеңейту мен тереңдетуге ашық 
болады. Осыған байланысты Тойнби тарихи білімнің «саналы өріс» туралы түсінікті 
дамытады. Тарихтың маңызды аспектілерін әртүрлі қоғамдардың өмірінде кеңінен 
тану арқылы онтологиялық және эпистемиологиялық үйлесімді танып білуге болады. 
Тойнби тарихты – жергілікті өркениеттің айналысы деп санаған.Тойнби бойынша, 
өркениет адамзат қоғамдастықтарының белгілі бір типтерін: дін, сәулет, мораль, 
әдет-ғұрып және т.б. мәдениет саласындағы белгілі бір бірлестіктерді тудырады 
деген ойларын жазған. Тарихи процесті кезеңдерге бөлуде бірегей тәсілді 
И.Г.Фихте ұсынған. Оның ойынша, «адамзаттың жер бетінде өмір сүруінің мақсаты – 
өзінің барлық қатынастарын еркін әрі ақылға сай жайғастыру. Американдық 
зерттеушілер Самюэль Хантингтон мен Фрэнсис Фукуяма тарихи дамудың ең басты 
әлементі - өркениет деп тұжырым жасаған. С.Хантингтонның пікірінше, өркениеттің 
жоғары шегінде өркениет қақтығыстары болады, ғалым: «Егер үшінші дүниежүзілік 
соғыс туындай қалса, бұл қақтығыстар өркениеттер арасында өтеді. Болашақта тіпті 
біртұтас өркениет те болмақ емес» (Хантингтон, 2003:15) деп, өркениеттік 
қақтығыстарды мәдениет саласынан күткен. Ал, американдық әлеуметтанушы-ғалым 
Ф.Фукуяма: «Біздің қазір куә болып отырғанымыз, жәй ғана қырғи-қабақ соғыстың 
ақыры немесе қандай да бір соғыстан кейінгі тарихтың кезеңі емес, бірақ тарихтың 
ақыры осындай, яғни адамзаттың эволюциялық идеологиясының аяғы және адамзат 
басқарылуының соңғы түрі осы» (Фукуяма, 2007:516),- деп, өркениет қақтығыстары 
нәтижесінде тарихтың ақыры болады деген тұжырым жасаған. Батыс философтарымен 
қатар ортағасырлардағы түркі философтарының шығармаларындағы көзқарастары 
әлемдік философиялық ойдың асыл қазынасында лайықты орнын тапты. Түркі 
философиясы, әлемдік философиялық ойдың дамуындағы ерекше кезең ретінде, қазіргі 
Қазақстанның тарихи білімін дамыту ісінде ерекше маңызға ие болып отыр. 
Диссертациямызда ары қарай тарихи білімнің қалыптасуы мен дамуына ықпал еткен 
Орта Азия мен Қазақтанда өмір сүрген ойшыл-ғалымдардың тұжырымдарына талдау 
жасалынады. Орта Азия мен Қазақстан сонау Шығыс Жерорта теңізінен қазақ даласына 
дейін созылып жатқан, адамзат өркениетінің ежелгі ошағы пайда болған кең-байтақ 
аймақ. Б.д.VІІ ғасырдың ортасынан бастап Орталық Азия мен Қазақстанның жартысы 
орасан зор Араб халифатының құрамына қосылды. Халифаттың құрамына енген 
территорияларда жүзеге асқан сол кездегі этногенетикалық, тілдік жəне мəдени 
процестер өте күрделі болды. Таяу Шығыс пен Солтүстік Африкадағы маңызды 
этникалық бұқаралар тілі бойынша «арабшаланды». Алайда, туған тілдерін сақтап 
қалған елді мекендер орналасқан аймақтарда исламизациялау орын алды, сонымен 
бірге араб тілі кең қанат жайып, барлық мемлекеттік жазбалар жергілікті тілден 
араб тіліне аударылды. Осылайша, əртүрлі тілде сөйлейтін көптеген халықтар 
мекендеген мемлекет – халифатта бұл тіл жалпы мемлекеттік қарым-қатынас тіліне 
айналды. ҮІІ-ІХ ғасырларда көптеген деректер бойынша Орта Азия мен Қазақстан 
жерінде тарихи білімнің жазбаша қалыптаса бастағаны белгілі. Орта Азия мен 
Қазақстандағы мұсылман мектептері мен медреселердің өмір сүруі осының айғағы. 
ІХ-ХІІ ғасырларда халифат мəдениеті сол кездегі еуропалықтан əлдеқайда жоғары 
дəрежеде болды. Себебі, еуропалықтар Шығыс халықтарының жетістіктерімен танысуын 
шығыстық ғалымдардың еңбектері мен іс-əрекеттері арқылы меңгеріп, шығармашылық 
тұрғыда өңделген көптеген антикалық дəстүрлердің кең таралуына ықпал жасаған. 
Тарих, тарихи үрдіс, тарихи білім мәселелері туралы құнды ой-пікірлерін, 
идеялары мен тұжырымдарын Орта Азия даласынының ұлы ойшыл-ғалымдары Әбу Насыр 
әл-Фараби, Ибн Сина, әл-Бируни, әл-Хорезми, Омар Хайям, Аббас Жаухари, Кинди, 
Руми, Мирзо Ұлықбек, əл-Ферғани, Хабаш əл-Хасиб, Əбу Машар, Жафар, Мұхаммед 
əл-Балхи, Ибн Рушд және т.б. қалдырған. Бұл ғалымдар мен ойшылдар медреселерде 
білім алып қана қоймай, медреселердегі оқыту, тәрбие жұмыстары мен оқытудың 
әдістемелік негізін алғаш жасаған және тек халифаттың ғана емес, бүкіл адамзат 
мəдениеті мен ғылымына ірі үлес қосып, дәрістемелік оқулықтарын, педагогикалық 
трактаттары мен ғылыми еңбектерін араб тілінде жазған. Тарих ғылымында көп уақыт 
бойы еуразиялық дала аймағы тек көшпенділік мал шаруашылығына ғана жарамды 
болды, ал көшпенді тайпалар мен халықтардың мəдениеті төменгі дəрежелі, себебі 
көшпенділер жоғары өркениет құруға қабілетсіз деген жалаң тұжырым үстемдік етті. 
Мұның бəрі, əрине шындық емес. Араб халифаты дəуірінің өзінде Орталық Азия мен 
Қазақстандағы білім және мəдениеттің орталықтары- Хорезм, Бұхара, Самарқанд, 
Отырар, Испиджаб, Тараз, Сайрам, Түркістан және т.б. қалалардың маңызы өте зор 
болды. Атап айтсақ, Орта Азияда медреселер пайда болып, білім беру ісі дами 
бастады, кейін Х-ХІ ғасырларда бүкіл мұсылмандық Шығысқа кең қанатын жайды. Бұл 
оқу орындарында құдай жолын үйрететін пәндерден басқа заң, әдебиет, логика, 
риторика, жағрафия, философия сияқты пәндер де оқытылған. Ал, тарих пәні ХҮ 
ғасырға дейін оқу жоспарына дербес пән болып енгізілмеді. Тарихи білімнің дамуы 
және маңызы туралы өз еңбектерінде Орта Азия мен Қазақстанның ортағасырлық ұлы 
ғұламалары мен зиялы қауым өкілдері жазған. Мәселен, ортағасырлық ұлы данышпан 
Әбу-Насыр әл-Фараби: «Тарихты білмей – өткенді, қазіргі жағдайды, келешекті 
болжау қиын»,- десе, бұл ойды XX ғасырдың бас кезіндегі қазақ ғылымы мен 
білімінің хан тәңірісі А.Байтұрсынұлы: «Сөздің ең ұлысы, ең сипаттысы- тарих», 
ал Алаш арысы Ә. Бөкейхан: «Бір халық өзінің тарихын білмесе, бір ел өзінің 
тарихын жоғалтса, оның артынан өзі де жоғалуға бейім тұрады... Дүниеде өңген 
жұрттар қатарында қор болмайын, «тұқымым құрып қалмасын» деген халық өзінің 
шежіресін имани дәрежесінде ұғып білуге тиіс болады», – деп айтқан болатын 
(Тайжанов, 2011). Ғалым Ж.Аймауытов: «Адамның жан қуаттарының жетілуіне, ақыл 
көзінің шарасын ұлғайтуға тарихтың маңызы күшті»,- дейді. Қазақ зиялылырының 
бірі, Халел Досмұхамедұлы тарихтан білім берудің маңызды міндеттері: «Ең 
негізінен бастап әр пәндерден түсінікті қылып жалпы білім беру; бұрынғы өткен 
халықтармен, олардың мәдениетімен салтымен таныстыру жер жүзіндегі елдермен 
жерлермен таныстыру т.б. ... Өз еліміздің өткен кеткені туралы, басынан кеткен 
дәуірлері туралы бұрынғы , осы күнгі мекендері туралы қолдан келгеніне толық 
мағлұмат беру, ата-бабаларымыздың істерімен таныстырып, өткен жаңылыстарына 
күйініп жақсылығына сүйініп ғибрат алмақ адамға сана береді»,- деп атап 
көрсетеді, яғни, ұлы ойшылдар мен ғалымдар тарихтың қоғамдағы алатын орнына өте 
жоғары баға береді. «Жалпы адамзаттың өркениет қазынасына өз үлестерін қосқан 
халықтардың мәдени және ғылыми мұралары - ғасырлар тереңінде өздерінің ізгі 
ойларын ұсынған ұлы адамдардың есімдерін ғана емес, әр ұлттың өзіне тән бай 
мәдениетін де көрсетеді. Басқа әлем халықтары сияқты қазақтар да бай, дамыған 
мәдени-ғылыми философиялық ойлары бар халық. Мұндай халық әлемдік мәдениеттен 
лайықты орнын алуы тиіс» (Орта ғасырдағы түркі ойшылдары, 2005:9),-деген 
ғалымдардың берген бағасы шындыққа сәйкес пікір екендігін білеміз. Қазақ 
халқының тарихи өзіндік дүниетанымдық, сана -сенімдік көзқарастары әртүрлі 
тарихи кезеңдерде өмір сүрген ұлы ойшылдар мен жыршы-жыраулардың, ағартушылар 
мен қоғам қайраткерлерінің шығармашылық еңбектерінде көрініс тапты. Түркілік 
заманда тарихи білімнің дамуында басты орын алған, адамзат тарихының дамуы 
барысында адам бойындағы рухани құндылықтарға назар аударып, келер ұрпаққа 
өшпестей мұра қалдырған түркі әлемінің ұлы ойшылы, көрнекті философ қатарына Әбу 
Насыр әль-Фарабиді жатқызамыз. Ол ғылым мен білімдегі, адам мен әлемдегі ең 
терең байланыстарды, қасиеттерді, сипаттарды құндылық ретінде өрнектей білген. 
Өзіне тән энциклопедиялығымен әл-Фараби әр түрлі мәдениеттер мен өркениеттер 
идеяларын синтездеудің жемісті тәжірибесін көрсетіп, тең құқықты тарихи сұхбат, 
жалпыадамзаттық құндылықтарды (олардың ішінде көшпелі түркі әлемінің 
құндылықтары да маңызды орын алады) орнықтырудың үлгісін айқындады. Егер 
Әбу-Насыр әл-Фараби қоғам дамуының, әлеуметтік өмірдің, этикалық қасиеттердің 
көптеген мәселелеріне тоқталып, «мәртебелі мемлекеттің болуы, ондағы халықтың 
бақытты, алаңсыз өмір сүруі ел басшысына байланысты, ... жан-жақты білімі бар, 
әділ, инабатты, мейірімді, жақсылыққа жаны құмар, жамандықтан жаны жиренетін, 
жұртымен санаса білетін адам ел басқарса, халықтың қадір-қасиеті артады, хал 
жағдайы жақсы болып, көсегесі көгереді»,- деп ой түйіндеген (Әбу Насыр 
әл-Фараби, 2007:85-125). Әл-Фараби өмір сүрген дəуірде, бүкіл ортағасырлық 
Шығыста феодалдық қатынастардың қалыптасуы аяқталып, бірте-бірте өндіріс 
күштерінің жоғарылауы, қалалардың өсуі жəне осыған байланысты мəдениет пен 
ғылымның жандануы байқала бастайды. Әлемдік ғылым мен мəдениет тарихында Орталық 
Азия, Қазақстан жəне бүкіл Шығыс халықтары, Еуропалық классикалық ежелгі грек 
философиясымен Фараб қаласының данышпан тумасы, ұлы ойшыл, философ, 
ғалым-энциклопедист əл-Фарабидің арқасында танысады. Атап, айтсақ, ХІІ ғасыр мен 
ХVІІ ғасырдың аралығында əл-Фарабидің еңбектері: «Ғылымдар классификациясы, 
«Зерденің мəні туралы», «Мəселелердің бастауы», Аристотельдің «Физика», 
«Поэтика» шығармаларына түсініктемесі, «Бақытқа жету жолдары туралы», логика 
бойынша трактаттары бірнеше рет латын тіліне аударылады. «Үлгілі оқу туралы 
трактатында» медресе ұстазының тұлғасы, ұстаз бен шәкірт арасындағы 
қарым-қатынас туралы айтса, «Сана туралы трактатында» оқыту ісінің кейбір 
әдістері мен тәсілдері туралы пікірлерін берген. «Әлеуметтік-этикалық 
трактаттарында» оқытудың принциптерін жан-жақты түсіндірген. Оның 
шығармашылығында Мысыр, Сирия, Иран, Ирак, Солтүстік Африка халықтарының 
мəдениеті мен ғылыми жетістіктері баяндалады. Адам қоғамының идеалды образын 
қарастырғанда әл-Фараби “қоғам”, “мемлекет”, “азаматтық қоғам” және с.с. 
ұғымдарының аражігін ашатын қазіргі философияда қолданылатын ұғымдармен істес 
болмайды, ол “қала” ұғымын қолданады. “Қала” – шын мәнінде, адамдардың 
мемлекеттік ұйымдасу формасы, бұл адамдардың қандастық туыстық принципі бойынша 
немесе әскери одақ немесе басқа бірдеңенің негізінде емес, саяси өмірге 
азаматтық қатысу негізінде бірігуі. “Қала”- адамзат қоғамының жалпылама өкілі 
ретіндегі мемлекеттің бейнесі. Әл-Фараби шығармаларын талдаудан шығатын 
қорытынды, міне осы. Ал, қазіргі кезеңде қала ұғымын талдасақ, қала- адамдардың 
бірлесіп бақытқа жетуінің мақсатты формасы. Қалада адамдар бірлесіп өмір сүріп, 
армандарына жетіп, мәдениетті ұрпақ өсіріп, мемлекеттің дамуына өз үлесін 
қосады. Қала-мемлекеттің жүрегі іспеттес. Себебі ол әкімшілік, қаржылық, 
құқықтық, мәдениет, білім, өркениет орталығы болып табылады. Мемлекет, әл-Фараби 
бойынша, адамдардың өзі тәрізділермен қарым-қатынасқа түсу қажеттілігінен 
туындайды. “Бақытқа жету туралы” еңбегінде әл-Фараби: “… Әр бір адам қол жеткізе 
алатын жетілгендікке жету үшін басқа адамдардың қауымын, олармен бірігуді қажет 
етеді… оларға табиғатынан өзі тектестердің арасынан пана іздеп, солармен бірге 
өмір сүру тән. Сондықтан да ол адами немесе азаматтық жануар деп аталады,”- 
дейді” (Аль-Фараби, 1973). Идеалды басшының он екі жоғарғы кісілік қасиеттерін 
атап көрсетіп, әл-Фараби, бар мен тиістіге назар аударып, адамгершілік жағынан 
жетілгендік, кемелділік мәселесіне өткірлілік береді. Сондықтан қайырымды қала 
мен осындай қала басшысы – жетілген адам мұратын орнықтыра отырып, әл-Фараби 
адамзаттың гуманистік ой тарихында терең ұялаған гуманизм мұраттарын паш етеді. 
Оның әлеуметтік – саяси философиясының басты мақсаты да осында. Бұл адамдарға 
басшылық етіп, мемлекет пен адам игілігіне бағытталған саясатты іске асыруға 
қабілетті мемлекеттік басқару, оның лидері – жоғарғы адамгершілікті адал адам 
мәселелеріне де қызығушылықты арттырады, сондықтан оның бұл идеалдары жаһандану 
заманында жас ұрпақ пен өкімет билеушілерінің санасының қалыптасуында өте 
маңызды орын алады. Осы айтылған идеялар арқылы қазіргі қоғам жүруі маңызды. Ол 
тарихи білімнің дамуында басты рөл атқарады. Əл-Фараби Орталық Азия мен 
Қазақстанның жоғары деңгейдегі ежелгі жəне ортағасырлық өркениетінің жемісі 
болды. Сонымен қатар, Орта Азиядағы тарихи білімнің қалыптасуына үлес қосқан ұлы 
ғұламалардың бірі әл-Фарабидің ғылыми еңбектері тарихи білімнің сүбелі жақтарын 
құрайтынын есте сақтаймыз. Ал, енді ортағасырлық ғалым, философ, астроном Әбу 
Әли Хусеин Ибн Сина туралы айтатын болсақ, ол батыс елдерінде Авицена атымен 
белгілі болып тарихи білімді қалыптастыруда 456-ға жуық еңбек жазып, білімнің 
барлық салалаларына арнаған. Мысалы, педагогика саласындағы жазылған мұсылмандық 
білім беру ісінде «Үй шаруашылығы туралы» атты еңбегінде медреселердегі 
шәкірттерді оқыту және тәрбиелеу туралы пікірлері, ұжымдық оқытудың маңызы мен 
пайдасы туралы ойлары, шәкірттерінің тарихи сана-сезімінің қалыптасуы, дарыны, 
ерекшеліктерін дамыту туралы көзқарастарын ұсынған. Әл-Фараби идеялары Ибн 
Синаның дүниетанымына әсер етуі туралы оның өмірбаянында жазылған, қазіргі 
танымға Орталық Азия халықтарының рухани мәдениетінің сабақтастығын негіздеу 
үшін әдіснамалық қағида ретінде басшылыққа алынып жүр. Ибн Сина философтар, 
пайғамбарлар сияқты адамзаттың ұстазы бола алады деген ойын ұсынады. Түрік әлем 
ойшылдарының мәдени-рухани тамырлары мен ғылыми идеяларының сабақтастық желісі 
математик,физик, геолог, философ, астроном, этнограф, ақын, энциклопедиялык 
білімі бар ғалым Әбу Райхан әл – Бирунидің (973-1050 жж.) шығармашылығынан 
байқалады. Ол орта ғасырдағы ғылымда араб, парсы,грек тілдерін меңгерген, 
150-ден астам кітаптың авторы. Дүниенің гелицентрлік жүйесін, дененің жерге 
тартылысын, жердің күнді айналатынын Бируни Галилей, Коперник, Ньютон сияқты 
ортағасырлық батыс ғалымдарынан 500-600 жыл бұрын айтқан. Хорезмде билік құрған 
Газнаның қол астында 33 жыл еңбек етеді. 600-ден астам қаланың координаттарын 
анықтап шығарады және глобус жасайды. «Астрономиялық кілт», «Ежелгі халықтардың 
хронологиясы», «Минералдардың сыбағалы салмағын табу ережелері» атты еңбектерді 
жазып, тарихи білімнің дамуына өзіндік үлесін қосады. Ал, Жүсіп Баласағұнның 
(1021 – 1075жж) шығармашылығы ізгіліктің, әділдіктің, ақылдың, жалпы адами 
мұраттарының дамуына үлесін қосып, ортағасырлық ислам философиясының басты 
тақырыптарын ары қарай дамытады. Баласағұн қаласында туған. Ол түрік отбасынан 
шыққан, жас кезінен бастап жақсы білім алып, әдебиетпен шұғылданған, парсы - 
тәжік әдебиетін көп оқыған. «Құдатғу білік» деген 6250 беттен тұратын поэмасында 
ол ел басқарған әкімдерді жаман қылықтан сақтандырған. Бұл шығармада Жүсіп 
Баласағұн өз заманындағы өмір шындығын, қоғамдық сана және белгілі бір 
әлеуметтік топтардың саяси тұжырымдамасын өзіндік бейнемен көрсеткен. Жүсіп 
Баласағұн өзінің «Құтты білік» дастанында қарапайым халықтан бастап, түрлі 
дәрежедегі әлеуметтік топтардың, түрлі кәсіп иелерінің мінез-құлық нормаларының, 
қоғамда алатын орындарының қандай болуы керектігін анықтап берген. Қазіргі кезде 
тәлім-тәрбие алатын құнды еңбек болып саналады. Бұл кітап туралы: «Бұл бір бек 
әзіл кітап. Шын (Чин) хәкімдерінің мысал-хиқыметтарымен безендірілген. Машын 
(Мачин) ғұламаларының, ақындарының өлең-жырларымен жасандырылған бұл кітапты 
оқыған, бұл бәіттерді басқаларға таратқан адамдар осы кітаптан да жақсы, ізгірек 
болар. Шын-Машын ғалымдары мен хәкімдерінің бәрі бірауыздан мынадай бір 
келісімге келді, Мәшрық уәләятында күллі Түркістан елдерінде бұғрахан тілінде 
түркі сөзімен бұл кітаптан жақсырақ кітапты ешкім ешқашан жазған емес»- деген 
теңеу айтылған (Жүсіп Баласағұн, 2015:25-26). Энциклопедист, ғұлама ғалым Махмұд 
Қашқаридің түрік тілдерін дүниеде ең алғаш зерттеп, түркі халықтарының сөздік 
қорын ғылыми ретке келтіріп, әлемге таныстыруы үлкен маңызы бар оқиға екенін 
айта кеткеніміз жөн. Ол Хұсайн ибн Мұхаммедтің баласы. Әкесі Барысханда туған, 
кейін қызмет бабымен Қашқарға барып тұрған. Шамалап айтқанда ол 1029 - 1038 
жылдардың арасында дүниеге келген. Әкесі сол кездегі Орта Азияны билеген қаған 
тұқымынан, ақсүйек әулетінен шыққан. Махмұдтың ана тілі - Қарахан мемлекеті 
қағандарының, яғни Шығыс Түркістан түркілерінің тілі. Оның өмірі мен қызметі 
жайында тиісті мәліметтер жоқ. Бізге жеткен бір – ақ еңбегі бар - «Диуани Лұғат 
ат түрк» (1070 - 1074 жж. Бағдатта жазылған). Бұл еңбекте түркі халықтарының 
тілі мен ерекшеліктері, әдет-ғұрпы, салт-дәстүрі, фольклоры, тарихи аңыздары, 
тілдік байлығы жан-жақты сипатталады. Сонымен қатар, ортағасырлардағы тарихи 
білімнің дамуында деректік қорлар аса маңызды орын алады. Атап айтсақ, ХІІІ-ХІХ 
ғасыр аралығында Шыңғыс ханның өмірбаяны мен билігі, Орта Азия мемлекеттерінің 
тарихы туралы жазылған әлемге әйгілі құнды еңбек «Моңғолдың құпия шежіресі», 
Рашид ад диннің «Жамиғат ат тауарихы» (1311ж.), Бабырдың «Бабырнамасы» (1530 
ж.), Қадырғали би Қосымұлының «Жылнамалар жинағы», Өтеміс қажының “Шыңғыснамасы” 
(ХVІ ғ. ортасы), Әбілғазы ханның «Түрік шежіресі» (1665 ж.) және т.б.. Әбілғазы 
хан осы «Түрік шежіресін» жазуды бастаған шақта, Шыңғысхан туралы «Жамиғат ат 
тауарихтан» басқа он жеті шығарманың болғанын айтады (Әбілғазы, 2007). Бұл 
ескертпеден сол кездің өзінде Шыңғыс хан туралы біршама еңбектер жазылғанын 
байқауымызға болады. Сонымен қатар, қазіргі моңғолдарға мәлім «Алтан товч» 
(Алтын шежіре), «Алтын дәптер», «Көк дәптер», «Шар туджи», «Хадын Үндәсний 
хураанғуй Алтан товч» («Хандардың қысқаша алтын шежіресі»), «Арван Буянт номын 
Цагаан түүх» (Ақ сөйлеген тарих»), «Алтан әрих» (Алтын сүзу), «Болор толь» 
(«Жарқын жазу») т.б. шежірелер бар. Ортағасырлардағы ойшылдардың ілімі мен 
идеясын жалғастырып, тарих туралы мәселені зерделеген, алғаш тарих оқулығын 
жазған әйгілі ғалым-тарихшы Ұлықбекті атағанымыз жөн. Ол ХҮ ғасырда ең білімдар 
адамдардың бірі болған, тарих пәнін медреселердің жеке оқу жоспарына жеке пән 
ретінде енгізіп, өзінің сабақтарында Әлем тарихымен, Орта Азия тарихымен, Ислам 
тарихымен таныстырған. Ұлықбек медреселерінде Әбу Райхан әл-Бирунидің «Өткен 
ұрпақ ескерткіштері» оқулығы да пайдаланылған. Ғалым Ұлықбек самарқандтық 
математикалық және астрономиялық мектеп құрған, ол мектепте астрономия дамуының 
телескопиялық кезеңінен бұрын аспанды дәлме-дәл бақылайиын әлемдегі ең үлкен 
астрономиялық аспап жасаған. Оның Самарқандта салған обсерваториясы, жасаған 
«Зидж», бастышаһарлардағы медресеслерге арналған көркем ғимаратттар, әйелдерге 
білім беруге ұмтылуы, мұның бәрі оның ғылым мен білім берудегі қызметінің айқын 
көрінісі. Бұлардың бәрі орталықазиялық халықтардың өткен тарихында білім беру 
мен ғылым үрдісінің ерекше маңызға ие болғанын дәлелдейді. Ал ортағасырлардан 
ХІХ ғасырларға дейінгі кезеңдегі тарихи білімде Семейдегі «Ахмет Риза» 
медресесінің оқыту жүйесінде оқытылған «Ислам тарихы», «Пайғамбарлар тарихы», 
«Тарих Түркия (Тарих-әл-Камл)» оқулықтарының да маңызы өте зор. ХІХ ғасырлардың 
ортасынан бастап тарихты оқытуға ең бірінші болып бар күшін жұмсаған қазақтың 
тұңғыш ағартушысы, педагог-жазушысы, ғалым Ы.Алтынсарин болды. Қазақ даласында 
бірінші болып мектеп ашып, білім шырағын жағу, ана тілінде оқыту секілді халық 
өмірінде бұрын-соңды болмаған зор әлеуметтік мақсаттарды орындау Ы.Алтынсаринге, 
әрине, ол кезде оңай тиген жоқ. Әйтсе де, халқын сүйген, оның болашағына шексіз 
сенген патриот Ы.Алтынсарин: «Ал енді құдай басыма не салса да, мен күшімнің 
жеткенінше туған еліме пайдалы адам болайын деген негізгі ойымнан, талабымнан еш 
уақытта да қайтпаймын»,- деп Н.И.Ильминскийге (1994 жылдың 14 сентябрі) сеніммен 
жазғанындай, алдына қойған негізгі мақсатын орындады. Бұл ұлы мақсатқа жеткен 
қуанышын Н.И.Ильминскийге жазған хатында «Осы жылы (1864 жылы) январьдың 8 күні 
менің көптен күткен ісім орнына келіп, мектеп ашылды, оған 14 қазақ баласы 
кірді, бәрі де жақсы, есті балалар...» (Алтынсарин, 1991:6),- деп айрықша 
мақтаныш сезіммен жазды. Ы.Алтынсарин қазақтың ауыз әдебиетін жинау, жүйеге 
келтіру және жариялау жөнінде көп еңбек сіңірді. 1897 жылы ол жиналған 
материалының біразын «Қырғыз Хрестоматиясы» еңбегіне қосты. Ондағы сюжеттік 
негіздер халық аңыздарынан, батырлар жырлары мен ертегілерінен алынған еді. 
Олардың ішінде «Сатемір хан», «Ізбасты», «Байұлы», «Жәнібек батыр», «Қара батыр» 
және басқаларын айтуға болады. «Қырғыз Хрестоматиясында» ғалым қазақ халқының 
тарихи білімінің қалыптасып, дамуына үлес қосатын ең маңызды ойлары мен 
тұжырымдарын ұсынды. Ы.Алтынсарин өз халқының жарқын болашағын арман етті. Ол 
прозалық «Талаптың пайдасы», «Байлық неде?» шығармаларында білім мен ғылымның 
қоғамдық маңызы туралы айтты. Аса көрнекті ағартушы, қоғам қайраткері, 
жаңашыл-педагог, этнограф-ғалым Ы.Алтынсарин сыншылдық реализм рухымен жазылған 
көркем шығармаларымен, педагогикалық қызметі мен көзқарастары арқылы қазақ 
халқының тарихи біліміне зор үлес қосты. Ал, ғалым Ш.Құдайбердіұлы 1911 жылы 
жазылған «Түрік,қырғыз-қазақ һәм хандар шежіресі» атты еңбегінде қазақ халқының 
шығу тарихына тоқталып, Қазақ хандығының құрылуын қарастырып өтеді. Оның 
Қобыланды батырдың Ақжол биді өлтіруі туралы тарихи дерегі Жәнібек пен Керей 
хандардың Әбілхайыр ханнан бөлініп кетуінің себептерін түсінуге жол ашады. 
Негізен алғанда, Ш.Құдайбердіұлы еңбегінде Мұхаммед Хайдар Дулатидың дерегіндегі 
бағытты ұстанады. Сонымен қатар ғалым, М.Тынышпаевтың қазақ халқының этникалық 
тарихы мен Қазақ хандығының XIII-ХҮІІІ ғасырлардағы тарихына қатысты ой 
-пікірлері «Материалы к истории киргиз-казахского народа», «Отзыв о труде 
А.П.Чулошникова по истории казах-киргизского народа», «Киргиз-казахи в XVII и 
XVIII веках (дополнение к материалам к истории киргиз-казахского народа)» атты 
еңбектері мен мақалаларында. Қазақ хандығының құрылуы жөніндегі ой -пікірлерін 
монғол тарихының маманы Г.Е.Грумм-Гржимайло да өз еңбегінде атап өтеді. Оның 
пікірлері еңбектің мазмұнында емес, автордың түсініктемелерінде айтылады. XVIII 
ғасырдың отызыншы жылдарынан бастап, XIX ғасырдың орта шеніне дейінгі аралықта 
бытыраңқылыққа душар болған қазақ жүздері патшалық Ресей империясының толық 
боданына айналды. Қазақстанды Ресейдің жаулап алуының аяқталуымен Қазақстанды 
зерттеу, оның ішінде тарихын зерттеудің ауқымы одан әрі ұлғайып, онымен арнайы 
ғылыми мекемелер мен ұйымдар айналыса бастайды. Ресейде қазақ халқының шығуы, 
қазақ сөзінің мәні мен мағынасы, қазақ халқының ру-тайпалық құрамы мен құрылымы, 
қазақ халқының мәдениеті және саяси тарихы мәселелері жөнінде тарихи білім 
жинақталады. Қазақ тарихын зерттеген орыстың шығыстанушы ғалымдары 
Н.А.Аристовтың (Аристов 1896; 1889), В.В. Бартольдтың (Бартольд,1973), К. 
Босворттың (Босворт, 1971), В.В. Вельяминов-Зерновтың (Вельяминов-Зернов, 1864), 
А.И. Веселовскийдің (Веселовский, 1922), Е. Кальдің (Каль,1889;1886;1891), А.И. 
Левшиннің (Левшин, 1996), Лэн Пуль Стенлидің (Стенли,1899), Г.Н. Потаниннің 
(Потанин,1891), В.В. Радловтың (Радлов, 1893), В.Н.Татищевтің (Татищев,1774), 
Г.Ф.Миллердің (Миллер,1937), И.Фишердің (Фишер, 1776), П.И.Рычков, П.С.Паллас, 
И.Г.Георги (Георги, 1776), И.П.Фальк, И.Г.Андреев (Андреев, 1998), Н.М.Карамзин 
(Карамзин, 1815), И.И.Крафт (Крафт, 1898), ВГ. Тизенгаузеннің (Тизенгаузен1941), 
А.П. Чулошниковтың (Чулошников, 1924) және т.б. есімдерін ерекше атап өтуге 
болады. Олардың көпшілігінің ғылыми-зерттеу қызметтері Ресейдің орталық ғылыми 
мекемелерінде немесе Ғылымдар академиясы, Азиаттық мұражай, Петербор, Мәскеу, 
Қазан, Харьков университеттері, кейінірек, Орыс географиялық қоғамы (1845 жылы 
ашылды) сияқты ғылыми орталықтармен тығыз байланыста өрбиді. Мәселен, 1864 жылы 
В.В.Вельяминов-Зерновтың «Исследование о Касимовских царях и царевичах» 
(Вельяминов-Зернов, 1864) атты зерттеуінің тарихи білімнің қалыптасуындағы 
тарихи маңызы өте зор. Себебі автор араб, парсы, шағатай, татар, қазақ тілдерін 
жетік білген, сондықтан осы тілдерде жазылған шығармаларды түпнұсқалардан бірден 
оқи білген (Семенов, 1919: 5 -6). Оның еңбегінің негізгі деректік базасын орыс 
жылнамаларынан басқа «Бабырнама», «Хабиб ас-сийар», «Жаһан-ара», «Тарих-и 
Рашиди», «Шайбани-нама», «Жамих ат-таварих», «Тарих-и Хайдари», «Тарих-и 
Аламарайи Аббаси», «Абдаллахнама», «Шаджара-ий түрк» секілді XVI-XVII 
ғасырлардағы негізінен парсы, шағатай, түpiк тілдерінде жазылған шығармалардағы 
мәліметтер құрайды. В.В.Вельяминов-Зернов еңбегінің қазақ тарихы үшін қандай 
маңыз алатындығын кезінде Е.А. Масанов: «В.В. Вельяминов-Зернов шығыс 
колжазбаларындағы қазақтарға қатысты әлi де жарияланбаған құнды мәліметтерді 
сөзбе-сөз көшіріп алып, оларды сол түпнұсқалардағы тілі бойынша және орысша 
аудармасында өз еңбегіне енгізеді. Kүнi бүгінге дейін өз маңызын жоғалтпаған бұл 
құнды деректерді ғылыми айналымға енгізу - ғалымның қазақ халқының 
тарихнамасындағы басты еңбегі болып саналады. Ол мұнымен ғана шектеліп қоймай, 
өзі тапқан барлық мәліметтерді терең зерттеп, көптеген оқиғаларды қалпына 
келтіреді, ғылымдағы көмескі жақтарды анықтайды, тарих ғылымында маңызды рөл 
атқарған тың тұжырымдар жасайды» - деп атап өткен болатын (Масанов, 1966). 
А.И.Левшин «Қырғыз-қазақ немесе қырғыз-қайсақ ордалары мен даласының 
сипаттамалары» еңбегінің ҮІ тарауында (1832): «... Табиғатпен етене болып, 
қарапайым тамақ ішіп, залалсыз климат жағдайында таза ауамен тыныстап жайбарақат 
өскен қазақтардың денсаулығы мықты болып келеді, көп жасайды, олар күшті де 
қуатты, ыстық-суыққа шыдамды... Бала күнінен ат құлағында ойнау-қазақтың тұңғыш 
гимнастикасы...» (Левшин, 1832),- деп қазақтардың дене бітімі, әдет-ғұрпы, 
дәстүрі және қазақ этнонимінің тарихы туралы мағлұматтар қалдырған. Н.А.Аристов 
«Орта Азиядағы түрік тайпаларына қысқаша тарихи шолу» атты еңбегінің екінші 
тараушасында Қазақ хандығының құрылуын XV ғасырдағы Жошы Ұлысының ыдырауымен 
байланыстырады. «XV ғасырдың екінші ширегінде Жошы Ұлысының ыдырауы ұлыстың 
батыс бөлігінде тәуелсіз Қырым және Қазан хандықтарының құрылуынан басталады 
және сол ғасырдың үшінші ширегінде Әбілхайыр ханның өлімімен, сондай-ақ 
қырғыз-қазақ одағының пайда болуымен аяқталады», - деп жазады Н.А. Аристов 
(Аристов, 1896:40). Академик В.В. Бартольд (1869-1930) өзінің зерттеулерінде 
негізінен Орталық Азияның, Таяу және Орта Шығыстың тарихи мәліметтерін 
қарастырса да, ол бұрын ғылымға белгісіз болып келген орта ғасырлық деректердің 
мәліметтерін ғылыми айналымға енгізу арқылы қазақ тарихының көптеген мәселелерін 
түсінуге, зерттеуге мүмкіндіктер ашып берді (Бартольд, 1973: 178-187 ). Әлі 
күнге дейін қазақ тарихының орта ғасырлық мәселелерін зерттеуші ғалымдар оның 
еңбектерін тарихи мәліметтерге, оның білдірген ойларына соқпай өтпейді. Ол 
өзінің алғашқы іргелі еңбектерінің бірі - «Жетісу тарихының очерктерінде» (еңбек 
1898 жылы жарық көрген) Моғолстан тарихына арнайы тоқталып, Есенбұға хан 
тұсындағы оқиғаларды талдап өтеді (Бартольд, 1973: 178-187 ). Бұл ғалымдардың 
бастап кеткен зерттеушілік жұмыстары Кеңес дәуірінде онан ары жалғастырылды. 
Қазақ тарихына қатысты қалам тартқан шығыстанушы танымал тарихшылар қатарына 
мыналар жатқызылады: М.Х. Әбусейітова, К.М. Байпақов, В.В. Востров, М. Вяткин, 
Ю.А. Зуев, Н. Ибрагимов, С.Г. Кляшторный, Н.Н. Мингулов, М.С. Мұқанов, К.А. 
Пищулина, Т.И. Сұлтанов, В.П. Юдин және т.б. Осы ғалымдар өз зерттеулерінде 
шығыстық жазба ескерткіштердің үзінділерін мейлінше көбірек пайдаланып, оларды 
ғылыми айналымға енгізе отырып, отандық деректану ғылымының қалыптасуына және 
тарихи білімнің дамуына елеулі үлестерін қосты. Тарих философиясымен және тарихи 
зерттеулердің методологиясымен, деректанумен айналысты. XX ғасырдың 20-30 - 
жылдарында А.П.Чулошниковтың, М.Тынышбаевтың, Т.Шонанов, Қ.Кемеңгеровтердің 
тарихи білімді жүйелі жолға түсіру бағытындағы еңбектері жарияланғанымен кеңес 
дәуірінде жазу пайда болғанға дейінгі тарихи білімде өзіндік рөлі болған 
қазақтардың ауызша тарих айту дәстүрі зерттелмеді. Кеңес кезеңіндегі 
тарихшылардың еңбектері ресми бір партиялық жүйенің идеологиялық ықпалы 
жағдайында жазылды. Бұлардың ішінде тарихи білімді дамытудағы М.Тынышбаевтың 
рөліне тоқталсақ, ол бірінші болып қазақ тарихын басқа ұлт өкілдері тарапынан 
жазудың кемшіл тұстарын көрсетіп бере алды.Кеңестік тарихи білім мәселесінің 
алғашқы тарихнамасын қалыптастыруда Н.Н.Ванаг, М.В. Нечкина, А.М.Панкратова, 
Г.С.Фридлянд бастаған тарихшылар белсенді рөл атқарса, қазақ тарих ғылымын білім 
ретінде жүйелеудің алғашқы тарихнамасын жасауда А. М. Панкратова, А. В.Шестаков, 
A.Нүсіпбеков сияқты тарихшылар белсенділік көрсетті. Дегенмен бұл ғалымдардың 
зерттеулері большевиктер партиясы идеологтарының еңбектерін басшылыққа алудың 
нәтижесінде жазылып, тарихшылардың ғылыми еңбектері кеңестік идеологиядан аса 
алмады. ХХ ғасырдың 40-ші жылдарының аяғы мен 70 жылдардың басында жарық көрген 
ғылыми еңбектердің ішінде тарихи білімнің дамуына өздерінің зор үлестерін қосқан 
көптеген ғалымдарды атап өтуге болады. Ғалым E.Бекмахановтың «Қазақстан ХІХ 
ғасырдың 20-40 жылдарында» атты кітабы. Ғылым жұмысымызды жазу барысында 
E.Бекмахановтың«Қазақстан ХІХ ғасырдың 20-40 жылдарында» атты еңбегіне және 
Қазақстандағы тарихи білімнің қалыптасуындағы негізгі кезеңдері мен бағыттарын 
зерделеу кезінде ХХ ғасырдың басынан ХХІ ғасыр аралығындағы көптеген 
Қазақстандық ғалымдардың ғылыми еңбектері мен ғылыми жұмыстарына жан-жақты толық 
тоқталамыз. Атап айтсақ, Қазақстандық ғалым Т.Т.Тұрлығұлдың «Қазақстан тарихын 
оқытудың теориясы мен әдістемесі» атты еңбегінде тарихи білімге ғылыми анықтама 
беріліп, тарихи фактілер, даталар мен хронологиялар туралы мәліметтер 
келтірілген. Мысалы: «Тарихи білім мынадай құрамдас бөлімдерден тұрады: тарихи 
фактілер, тарихи даталар мен хронологиялар; тарихи фактілердің кеңістікпен, 
уақытпен байланыстылығы; тарихи түсініктер; тарихи ұғымдар; тарихи заңдылықтар. 
Олар үш категорияға бөлінеді: тарихи уақыт; тарихи кеңістік; тарихи қозғалыс»,- 
дей келе (Тұрлығұл, 2003:22),-Тарихи білімді меңгеру тарихи фактіні оқып 
үйренуден басталады. Факт - тарихта болып өткен оқиға. Демек тарихи фактілер өте 
көп. Тарихи фактілерді екі топқа бөлуге болады. 1) жеке оқиғаны білдіретін факт. 
Ондай оқиға - тарихта бір-ақ рет болған, демек бір жерде, белгілі бір уақытта, 
белгілі қатысқан адамдары бар. Мәселен, 1220 жылғы қыркүйекте басталған Отырар 
шайқасы, Алматы қаласындағы 1986 жылғы 16-17 желтоқсан окиғалары, 1991 жылы 16 
желтоқсанда тәуелсіз Қазақстан Республикасының жариялануы т.б. Екінші топқа 
жататын фактілерді -тарихи құбылыстар деп атайды өйткені олар белгілі бір тарихи 
дәуірдің, кезеңнің сипатты белгісін білдіреді, бірнеше рет қайталанады. Мәселен, 
XIX ғасырда патша өкіметінің отарлау саясатына қарсы Казақстанда болған 
ұлт-азаттық қозғалыстар» ,- деп жазады (Тұрлығұл, 2003:23). Ғалым тарихи 
фактілердің көлемі, күрделілігі, маңызы жөнінен түрліше болатындығын, ірі және 
шағын тарихи фактілерден құралатындығын атап көрсете келе, фактілерді оқытқанда 
ерекшеліктерін ескеру керектігіне басты назар аудартады. Егерде фактілер толық, 
нақты, берік меңгерілмесе, тарихи білім жүйелі қалыптаспайтындығын атап 
көрсетеді. Сондықтан тарихи білімді толық қалыптастыру үшін, ғалым Т.Т.Тұрлығұл 
жазғандай, тарихи фактілер, тарихи даталар мен хронологиялар,тарихи фактілердің 
кеңістікпен, уақытпен байланыстылығы, тарихи түсініктер, тарихи ұғымдар, тарихи 
заңдылықтарды толық меңгеруіміз қажет деген қорытынды жасауымызға болады. Қорыта 
келгенде, Кеңестік дәуірде тарихи білімді дамытуда басты рөль атқаратын отандық 
тарих ғылымы тоталитарлық қыспақтың қысымымен бауырын кеңге жазып, көсіле дами 
алған жоқ, ал тарих философиясы бағытының мүлдем болмағанын да мойындау керек. 
Кез-келген дәуірдің қоғамдық санасының ажырамас бөлігі ретіндегі тарихи ой мен 
білімнің қоғамдық-саяси көзқарастар мен ғылыми білімдер жүйесін қалыптастырудағы 
рөлі мен орны баршамызға белгілі. Тарихи ой мен білім сол әрбір дәуірдегі тарихи 
оқиғаларды қалпына келтіріп қана қоймай, оның барысына, қоғамдық пікір мен 
дүниетанымға да өзінің ықпалын тигізері анық. Осы тұрғыдан алғанда кітаптың 
мақсатына жету үшін тарихи білім мәселелерін, яғни тарих және тарихи үдеріске 
қатысты өздерінің тың тұжырымдары мен көзқарастарын қалдырған Еуропалық, Орта 
Азиялық және Қазақстандық ойшылдар мен ғалымдардың еңбектеріне 
тарихи-философиялық талдау жасалынғаны жөн болғаны даусыз... </P>
<P class=full-text>&nbsp;</P></DIV>
<SCRIPT>
    function toggleText() {
      var initialText = document.querySelector('.initial-text');
      var fullText = document.querySelector('.full-text');
      var showMoreButton = document.querySelector('.show-more-button');

      if (fullText.style.display === 'none' || fullText.style.display === '') {
        initialText.style.display = 'none';
        fullText.style.display = 'block';
        showMoreButton.style.display = 'none'; // Скрыть кнопку после показа полного текста
      }
    }
  </SCRIPT>



</BODY></HTML>
